# -*- mode: mandoku-view; -*-
#+TITLE: 西湖志纂
#+DATE: 2015-08-24 22:45:02.339852
#+PROPERTY: ID KR2k0089
#+PROPERTY: BASEEDITION WYG    
#+PROPERTY: JUAN 卷四
<pb:KR2k0089_WYG_004-1a>¶
欽定四庫全書¶
　西湖志纂巻四¶
　　　　　　　　　　　大學士梁詩正等輯¶
　　南山勝蹟(上/)¶
　　　　自城内¶
　　行宫出湧金門瀕湖而南合清波門經茶坊嶺過¶
　　　　長橋至南屏山為南山總路¶
　　行宫　在湧金門内太平坊舊為織造府康熙二¶
<pb:KR2k0089_WYG_004-1b>¶
　　　十八年¶
聖祖仁皇帝南巡¶
　駐蹕於此¶
御製巡幸杭州詩¶
　東南上郡古臨安親採風謡一省觀翠岫巃嵸猶舞¶
　鳯羽旗簡約不鳴鑾春輝草木江山麗户滿絃歌雨¶
　露寛德化遠敷吾未信如何夾道萬聲歡¶
　　　自後屢䝉¶
<pb:KR2k0089_WYG_004-2a>¶
巡幸卽奉爲¶
　　行宫四十五年織造孫文成敬謹増葺¶
　　禁籞森嚴規制整肅外列百官朝房環拱北向開¶
　　　濬城河以達湧金水門乾隆十六年春¶
　皇上省方幸浙¶
　親奉¶
皇太后鑾輿¶
　　駐蹕宫中萬姓嵩呼歡聲雷動¶
<pb:KR2k0089_WYG_004-2b>¶
　御題正殿之額曰¶
　　觀風浙水¶
　御書聯句云¶
　　煙火萬家添勝槪¶
　　江山千里引遥情¶
　御題第二層殿額云¶
　　雅宜清致¶
　御書聯句云¶
<pb:KR2k0089_WYG_004-3a>¶
　　臨憩名區欣富庶¶
　　咨諏善俗識游歌¶
　御題垂花門内正殿之額曰¶
　　熙春仙館¶
　御題垂花門内第二層殿額曰¶
　　明秀澄觀¶
　御製三月朔日車駕至杭州駐蹕之作¶
　　今春三度茁初蓂恰值餘杭翠輦停展義省方欽¶
<pb:KR2k0089_WYG_004-3b>¶
祖烈承歡祝嘏奉¶
慈寜¶
三朝休養繁滋息萬里提封在户庭覽彼就瞻心實切¶
　　慚兹懐保德非馨人文舊地風猶樸禮樂名邦教¶
　　易型明聖湖重瞻¶
聖藻飛來峯已送來青昌昌艷裔差無負濯濯林泉信¶
　　有靈即漸風光臨上已便當觴咏賞蘭亭¶
　　　翌日¶
<pb:KR2k0089_WYG_004-4a>¶
　上奉¶
皇太后鑾輿¶
　臨幸吳山¶
　御製巡幸杭州恭依¶
皇祖詩韻¶
　　銅龍不異日詢¶
安掖輦吳山賞大觀煙火萬家來問俗春風三月暫遊¶
　　鑾承¶
<pb:KR2k0089_WYG_004-4b>¶
顔悦志期無忝咨吏安民要在寛秀麗湖光豈無助毎¶
　　成佳句亦增歡¶
　　　湧金池　在湧金門内萬厯杭州府志吳越清¶
　　　泰元年守將曹杲引西湖水為池錢王元瓘書¶
　　　湧金池三大字刻石其處(郭祥正湧金池詩衆/沼皆涵碧斯池獨湧)¶
　　　(金寶光中夜見/還照月華深)¶
　　　嘉澤廟　在湧金門内井亭橋西咸淳臨安志¶
　　　祀唐相國鄴侯李泌德宗興元間泌守杭有風¶
<pb:KR2k0089_WYG_004-5a>¶
　　　績杭地瀕海民苦斥鹵泌鑿六井開陰竇引湖¶
　　　水入城以資民汲郡人德之爲立祠西湖遊覽¶
　　　志宋嘉定中賜額嘉澤安撫潛説友拓地鼎建¶
　　　元季燬成化間重建前有井徑丈許底與湖通¶
　　　泌所鑿也井有金魚數百㳺泳其中¶
　　　金華將軍廟　在湧金門内西湖遊覽志神姓¶
　　　曹名杲真定人仕後唐為金華令郡兵叛以計¶
　　　平之吳越王嘉其功擢守婺州宋初錢氏入朝¶
<pb:KR2k0089_WYG_004-5b>¶
　　　委以國事杲即城隅浚三池以通城河名湧金¶
　　　池民為立祠¶
　　　湧金門　瀕湖西湖遊覽志卽金牛出現之所¶
　　　故名湧金舊名豐豫宋時有豐樂樓與門相值¶
　　　若屏障然堪輿家以此地當山水之衝故不築¶
　　　月城¶
　　　柳洲亭　即豐樂樓舊址明嘉靖間郡守陳仕¶
　　　賢建¶
<pb:KR2k0089_WYG_004-6a>¶
　　　柳洲二賢祠　在湧金門外瀕湖錢塘縣志其¶
　　　地多柳宋時稱為柳洲舊有子貢使越祠祀端¶
　　　木子康熙二十六年巡撫金鋐督學周清源以¶
　　　仲子舊祠之在弼教坊者移此合祠遂改今名¶
　　　雍正九年重修¶
　　　問水亭　在湧金門外柳洲之西瀕湖錢塘縣¶
　　　志宋時有上船亭圮明萬厯間建亭曰問水今¶
　　　爲關帝廟舟人猶稱問水亭¶
<pb:KR2k0089_WYG_004-6b>¶
　　　孫忠烈祠　在湧金門外南錢塘縣志祀明孫¶
　　　忠烈燧燧死宸濠之難嘉靖間建祠於此¶
　　　兩峯書院　在湧金門外南西湖遊覽志明刑¶
　　　部尚書洪鐘别墅鐘字宣之錢塘人歴官四川¶
　　　按察使發奸摘伏聼决如流庭無宿訟蜀民有¶
　　　洪不支鍋之謡巡撫順天增築邉堡自山海關¶
　　　抵居庸延袤千里以刑部尚書兼左都御史平¶
　　　川陜藍鄢之亂加太子太保致仕築居於此自號¶
<pb:KR2k0089_WYG_004-7a>¶
　　　兩峯居士¶
　柳浪聞鶯亭　在湧金門南舊有柳浪橋康熙三十¶
　　　八年¶
聖祖仁皇帝御書柳浪聞鶯為西湖十景之一遂於橋¶
　　　北建亭恭懸扁額並構¶
御碑亭於左乾隆十六年春¶
　聖駕南巡¶
　御製柳浪聞鶯詩(見恭紀/名勝)¶
<pb:KR2k0089_WYG_004-7b>¶
　　　(臣/)沈德潛恭和　元韻¶
　　　蕩漾輕黄萬縷金金衣弄響晚烟深春風巻入¶
　　　空明去宛似青蓮聽上林¶
　　　錢王祠　在湧金門南舊名表忠觀萬厯杭州¶
　　　府志祀吳越王錢鏐及鏐子文穆王元瓘瓘子¶
　　　忠獻王佐忠遜王倧忠懿王俶宋時觀在龍山¶
　　　熙寜十年知杭州趙抃請於朝建名表忠蘇軾¶
　　　作碑記(蘇軾碑記/見藝文)嘉靖三十九年總督都御史¶
<pb:KR2k0089_WYG_004-8a>¶
　　　胡宗憲巡撫都御史周斯盛以靈芝寺改建寺¶
　　　蓋王故苑也錢塘縣志進石坊為橋又進為門¶
　　　有東坡書表忠觀石刻存焉正宇奉五王像有¶
　　　明新建伯王守仁順天者存扁額後為慶系堂¶
　　　明末漸圯崇禎中重加修葺歲仍春秋額支官¶
　　　師致祭¶
　　國朝康熙四十四年¶
聖祖仁皇帝南巡¶
<pb:KR2k0089_WYG_004-8b>¶
御題扁額曰¶
　保障江山奉懸正中恭摹勒石建亭其左雍正五年¶
勅封誠應武肅王冬十月浙江總督李衛重修前更立¶
　　　石坊曰功德坊乾隆十六年三月¶
　皇上駐蹕西湖初四日¶
　欽命大臣致祭隨¶
　命錢氏二十五代裔孫刑部左侍郎(臣/)錢陳羣陪祭¶
　　　初六日¶
<pb:KR2k0089_WYG_004-9a>¶
　聖駕臨幸¶
　御題扁額曰¶
　　忠順遺庥¶
　賜懸祠内¶
　御製表忠觀詩¶
　　三世五王爵同堂秩有倫聖湖依故里白水識真¶
　　人孫子儀型永春秋爼豆新蘇碑餘腕力亦敵弩¶
　　千鈞¶
<pb:KR2k0089_WYG_004-9b>¶
　　　(臣/)錢陳羣恭和　元韻¶
　巡典旌忠烈¶
　恩光邁等倫由來懐舊德沾漑及先人强弩風雲䕶¶
　　　荒祠雨露新湖山英魄在同日受¶
　鴻鈞(岳飛墓林逋放鶴亭/  上皆親臨觀覽)¶
　　　(臣/)沈德潛恭和　元韻¶
　　　王八朱三輩誰能識大倫東南矢臣節保障藉¶
　　　斯人三世堂筵舊千秋碑碣新竇融知順逆忠¶
<pb:KR2k0089_WYG_004-10a>¶
　　　孝後先鈞(錢氏以忠孝稱光武詔/竇融許其忠孝誠慤)¶
　　　内有鐵劵為錢氏子孫世守今巳輾轉流失觀¶
　　　中碑記猶存遂䝉¶
　賜覽¶
　御製戲題錢氏鐵劵三首¶
　　長腰十斛換漁人什襲傳貽永世珍歴數從來曽¶
　　賜劵問誰終獲保其身¶
　　伊吕功勲豈不巍未聞賜劵貸其非設逢烏喙終¶
<pb:KR2k0089_WYG_004-10b>¶
　　何益少伯真能早識幾¶
　　納土歸誠本在兹子孫世守亦其宜獨憐片鐡唐¶
　　時物秘寶其將安用之¶
　　　靈芝崇福律寺　在湧金門外今為錢王祠咸¶
　　　淳臨安志太平興國元年建本吳越王故苑芝¶
　　　生其間捨以為寺遂號靈芝大中祥符初改今¶
　　　額元符初律師元照重修建炎初燬紹興間析¶
　　　其址為顯應觀乾道間次第興創紹興元年面¶
<pb:KR2k0089_WYG_004-11a>¶
　　　湖建堂扁曰依光張即之書又有浮碧軒夜講¶
　　　亭日觀堂皆廢西湖遊覽志元末燬明永樂初¶
　　　僧竺源重建¶
　　　杏花園　在湧金門外南見宋稗類鈔内有雲¶
　　　會堂為宋進士期集之所如唐曲江杏園故事¶
　　　今園已廢而杏花獨盛蘇隄桃李中亦雜植杏¶
　　　樹花時與桃李並放南北兩山亦有之居民採¶
　　　杏子取其仁為酪以佐春茗荆楚歲時記所謂¶
<pb:KR2k0089_WYG_004-11b>¶
　　　寒食擣杏仁煑粥是也乾隆十六年春¶
　駕幸西湖¶
　御製杏酪詩¶
　　佳實出精舂仙漿泛玉溶清明傳節物南國作時¶
　　供不雜薑鹽和還&KR0339;醴齊濃最欣湖上坐甌影北¶
　　高峯¶
　　　朱子寓居　在靈芝寺四朝聞見錄慶元元年¶
　　　韓侂胄欲逐趙汝愚遂禁偽學朱熹去國寓靈¶
<pb:KR2k0089_WYG_004-12a>¶
　　　芝寺平川李把叩請得窮理之學有紫陽授受¶
　　　行於世¶
　　　顯應觀　在靈芝寺側今廢西湖遊覽志祀磁¶
　　　州崔府君子玉唐貞觀間為滏陽令有異政民¶
　　　爲立祠旣卒為神於其土靖康間高宗避宼走¶
　　　鉅鹿馬斃夜雨獨行路岐莫知所往忽有白馬¶
　　　乗之遂至祠下見土馬汗出如雨假寐夢神促¶
　　　之行導至斜橋谷會耿南仲來迎及卽位復夢¶
<pb:KR2k0089_WYG_004-12b>¶
　　　神以白羊饋之曰得孝子實兆孝宗由是累朝¶
　　　崇奉咸淳間改額昭應後歸靈芝寺有蕭照山¶
　　　水蘇漢臣畫壁¶
　　　宋聚景園　在清波門比乆廢西湖遊覽志宋¶
　　　孝宗所築奉上皇遊幸中有會芳殿瀛春覽逺¶
　　　芳華等堂瑶津翠光瓊芳寒碧等亭柳浪學士¶
　　　等橋理宗以後日漸荒落今惟柳浪學士橋存¶
　　　焉¶
<pb:KR2k0089_WYG_004-13a>¶
　　　清波門　瀕湖西湖遊覽志宋時稱暗門又南¶
　　　有錢湖門今塞¶
　　　流福水橋　在清波門外西湖遊覽志咸淳四¶
　　　年建引湖水入城經府前¶
　　　學士港　一名夾字港在清波門外杭州府志¶
　　　相傳宋時有學士家此故名港屈曲深隱低篷¶
　　　沿洄方出湖口古木鱗皴最為幽勝上有學士¶
　　　橋¶
<pb:KR2k0089_WYG_004-13b>¶
　　　茶坊嶺　在清波門外西湖遊覽志宋時有茶¶
　　　坊在焉¶
　　　仙姥墩　在茶坊嶺西湖遊覽志列仙傳云姥¶
　　　餘杭人嫁於西湖農家善採百花釀酒王方平¶
　　　過蔡經家嘗以千錢與姥沽酒飲而甘之是後¶
　　　羣仙時降因授藥以償酒價服之仙去後十餘¶
　　　年有人經洞庭湖邉見姥尚賣百花酒相傳所¶
　　　居基髙數十丈今夷為坦途矣¶
<pb:KR2k0089_WYG_004-14a>¶
　　　周元公祠　在清波門外錢家灣祀宋濓溪周¶
　　　子惇頤南渡時建久廢¶
　　國朝康熙五十一年督學姜橚檄令重修歲以春¶
　　　秋致祭巡撫張泰交題額運使高熊徵有碑記¶
　　　雍正九年總督李衛重建¶
　　　長橋　在淨慈寺東西湖遊覽志橋短而以長¶
　　　名者先時水口甚濶橋分三門有亭臨之壯麗¶
　　　特甚其後浸淫填塞兩旁皆為民居其南有澄¶
<pb:KR2k0089_WYG_004-14b>¶
　　　水閘有南閘謂之三渠今亦湮廢¶
　　　飛仙里　列仙傳濟南李苃宋乾道中寓臨安¶
　　　嘗詣淨慈過長橋恍惚迷路見青衣道人分燒¶
　　　筍食之絶異常味俄風雨晦𠖇失道人所在覺¶
　　　身輕舉冉冉若乗雲後人因名其所居之里曰¶
　　　飛仙¶
　　　普度親菴　在南屏山東錢塘縣志明户部侍¶
　　　郎葛寅亮為母報恩捨宅建寺因名萬厯四十¶
<pb:KR2k0089_WYG_004-15a>¶
　　　八年建即古永蔭寺舊址寅亮自爲記今燬基¶
　　　址猶存¶
　　　南屏山　在西湖正南成化杭州府志峯巒聳¶
　　　秀山石&KR0785;瓏若神工削成中穿一洞上有石壁¶
　　　如屏障故稱南屏¶
　　　慧日峯成化杭州府志南屏山有峯曰慧日¶
　　　淨慈寺之主山也西湖遊覽志南屏之山凌空¶
　　　而中峙者為慧日峯今以寺後巻石刻慧日峯¶
<pb:KR2k0089_WYG_004-15b>¶
　　　者誤¶
　　　淨慈寺　在南屏山慧日峯下淨慈寺志周顯¶
　　　德元年建號慧日永明院宋太宗賜壽寜禪院¶
　　　額釋氏稽古略紹興九年改賜報恩光孝禪寺¶
　　　咸淳臨安志紹興十九年改淨慈額後燬孝宗¶
　　　賜金成之建慧日閣嘉泰四年又燬嘉定十三¶
　　　年復建閎勝甲於湖山紹定四年僧法薰於佛¶
　　　殿前鑿雙井淳祐十年建千佛閣理宗書華嚴¶
<pb:KR2k0089_WYG_004-16a>¶
　　　法界正徧知閣八字西湖遊覽志錢王俶初建¶
　　　院迎衢州道潛禪師居之潛嘗從王求金鑄十¶
　　　八阿羅漢王許之始作羅漢堂宋建隆初禪師¶
　　　延壽以佛祖大意經綸正宗作宗鏡錄一百巻¶
　　　遂作宗鏡堂熙寜中郡守陳襄延禪師宗本居¶
　　　之屬歲旱湖水盡涸忽寺西隅甘泉出有金色¶
　　　鰻魚遊焉因鑿為井名圓照井南渡時燬而復¶
　　　興僧道容實鳩工焉五歲始成塑五百阿羅漢¶
<pb:KR2k0089_WYG_004-16b>¶
　　　作田字殿貯之大抵規模與靈隱埒故二寺為¶
　　　南北兩山之最東坡詩云卧聞禪老入南山淨¶
　　　掃松風五百間其閡壯在南渡前已然矣元季¶
　　　諸寺皆燬惟此寺獨存明洪武間燬僧法淨建¶
　　　正統間復燬僧宗妙復建内有永明室圓照樓¶
　　　叢玉軒一湖軒並廢有鐡锅重數千觔欵云梁¶
　　　貞明二年鑄(蘇軾遊淨慈謁本長老和周長官/詩臥聞禪老入南山淨掃松風五)¶
　　　(百間我與世踈宜獨往君緣詩好不容攀自知/樂事年年减難得高人日日閒欲問雲公覔心)¶
<pb:KR2k0089_WYG_004-17a>¶
　　　(地要知何處是無還又復遊西湖用歐陽察判/韻我識南屏金鯽魚重來柎檻散齋餘還從舊)¶
　　　(社得心印自省前生覔手書葑合平湖久蕪蔓/人經豐歳尚凋踈誰憐寂寞高常侍老去狂歌)¶
　　　(憶孟/諸)¶
　　國朝康熙三十八年¶
聖祖仁皇帝南巡幸寺¶
御製由淨慈寺經南屛諸山詩¶
　紆曲南屏路欣隨歩輦來(時奉觀覽皇/太后)鳥飛驚玉仗¶
　花落㸃經臺邃閣聞松籟踈籬迸竹胎雙峯高不極¶
<pb:KR2k0089_WYG_004-17b>¶
　更在白雲隈¶
御書淨慈額並¶
　書西峰二字又¶
御題一聯云¶
　雲間樹色千花滿¶
　竹裏泉聲百道飛¶
賜御書金剛經一卷四十六年¶
聖駕再幸奉¶
<pb:KR2k0089_WYG_004-18a>¶
㫖重修四十九年工竣¶
御製重修淨慈寺碑文¶
　蓋聞寶界三千咸歸淨業珍臺百萬同證慈航施布¶
　地之銀衣國名舍衛供彌天之珠樹園號祗洹自靈¶
　鷲西來至玉函南渡層軒飛閣起鹿苑於湖山芝蓋花¶
　幡記伽藍於崖谷皆爲選佛之塲實是棲真之室杭¶
　州淨慈寺者周顯德中締構也宿尊入夢殿闢永明¶
　白足藏書堂開宗鏡擔經錫杖卓石上之奔泉皈法¶
<pb:KR2k0089_WYG_004-18b>¶
　金魚伏亭前之寒井南屏山色螺翠千盤北岸波光¶
　琉璃百頃高柯映户特來獻果之猿修竹參霄常見¶
　銜花之鳥數經營於越角已歴多年論景致於淛江¶
　信稱勝地乃者僧人不戒難返風輪遂爾像教延灾¶
　適遭火刼禪基未續道跡將湮朕周覽餘杭巡行南¶
　國惜兹善果建此福因命集工徒重葺院宇蘭楣桂¶
　棟出炎網而煥金繩藻棁雕題化崑岡而為玉闕巍¶
　峩琳殿偕蓮座以俱新璀璨瑶幢對雷峯而並立飄孤¶
<pb:KR2k0089_WYG_004-19a>¶
　山之香雪居然花散維摩舞方丈之長松依舊風清¶
　羅漢龍天䕶法鬰東嶺之煙霞獅象宣音應西興之¶
　鐘鼓蛟藏江浦再聽梵音鴿下晴空還看瓶刹智燈¶
　迴照顯色相於已傾慧日高懸鎮檀林而永固俾下¶
　域顧瞻淨土時懷常淨之心願羣生感化慈緣悉發¶
　大慈之隱用摛紫翰述壯麗之規模爰勒青珉標建¶
　修之歲月康熙四十九年十一月糓旦¶
　　　雍正八年重修乾隆九年奉¶
<pb:KR2k0089_WYG_004-19b>¶
　勅重建規制崇閎大倍於昔乾隆十六年三月浙江¶
　　　在籍諸臣陳世倌等恭祝¶
皇太后六旬萬壽就寺啓建¶
萬壽經壇初三日¶
　聖駕臨幸¶
　御題佛殿扁額曰¶
　　正法眼藏¶
　御書聯句云¶
<pb:KR2k0089_WYG_004-20a>¶
　　慧日高擎猊座自安圓覺相¶
　　慈雲近接蘂幢時轉妙眀機¶
　御製淨慈寺詩¶
　　沿緣蘇氏隄霽景斷煙低遂造白禪所閒尋碧篆¶
　　題堂圍曲屏障地是古招提翠竹籠僧户芳蘭引¶
　　客蹊巖扉如有約井木或無稽(相傳建寺時木取/之井中此附會語)¶
　　(也/)䇿馬因還去鐘聲隔嶺西¶
　　　(臣/)錢陳羣恭和　元韻¶
<pb:KR2k0089_WYG_004-20b>¶
　　　湖南近接隄高柳寺門低未聽碧雲語先看金¶
　　　字題中峯依慧日芳樹卽菩提井甃傳靈迹堂¶
　　　陰闢舊蹊晚鐘僧自定斷塔代堪稽攬勝留¶
　香輦林暉在殿西¶
　　　萬工池　在淨慈寺前杭州府志宋建炎以前¶
　　　寺累遭火熙寜間有善青鳥之術者云須鑿井¶
　　　以禳之寺僧宗本乃募鑿池與力者萬人故名¶
　　　慶芳橋　在淨慈寺前通萬工池雍正五年建¶
<pb:KR2k0089_WYG_004-21a>¶
　南屏晚鐘亭　在南屏山淨慈寺前舊稱南屏晚鐘¶
　　　爲西湖十景之一康熙三十八年奉¶
聖祖仁皇帝御題扁額建亭於山門前正中臨萬工池¶
　　　乾隆十六年春¶
　聖駕南巡¶
　御製南屏晚鐘詩(見恭紀/名勝)¶
　　　(臣/)沈德潛恭和　元韻¶
　　　帶却殘陽度翠屏穿林時送晚鐘聲行人底事¶
<pb:KR2k0089_WYG_004-21b>¶
　　　匆匆去怕聽蝦蟆報短更(杭人無夜遊西湖者/故有背䭾紅日進錢)¶
　　　(塘之/謡)¶
　　　雷峯在淨慈寺前咸淳臨安志舊名中峯郡¶
　　　人雷就居之故名雷峯西湖遊覽志南屏山之¶
　　　支脉也穹窿迴映亦曰回峯(林逋中峯詩中峯/一徑分盤折上幽)¶
　　　(雲夕照前村見秋濤隔岸聞長松標古翠衰藥/動㣲薫自愛蘇門嘯懷賢事不羣又中峯望北)¶
　　　(山詩拂石翫林壑曠然空色秋歸雲帶層巘踈/葦際滄洲固自堪長往何為難久留庶將濠上)¶
　　　(想聊作/剡中遊)¶
<pb:KR2k0089_WYG_004-22a>¶
　　　(臣謹按六書正譌雷古作回小篆加雨以别之/又作靁以畾爲聲省作雷南屏之回峯本以山)¶
　　　(勢回抱得名宋徐炳隱此世稱回峯先生可証/咸淳臨安志以雷姓者當之前人已言其失因)¶
　　　(雷回二字本通後人特以/户恢切轉為魯為切耳)¶
　　　雷峯塔　在南屏山前咸淳臨安志開寶中吳¶
　　　越王妃錢氏建名王妃塔後有雷峯菴治平二¶
　　　年賜額顯嚴院宣和間燬惟塔存焉西湖遊覽¶
　　　志舊建七級後為雷火所焚止存五級¶
　　　徐炳宅　武林紀事炳字立之宋熙寜間舉進¶
<pb:KR2k0089_WYG_004-22b>¶
　　　士不第築室回峯人稱回峯先生回峯即雷峯¶
　　　也都官員外郎蘇為甚敬禮之為立傳¶
　　　湖曲園　武林舊事内侍甘昇别墅一名小&KR0363;¶
　　　萊¶
　雷峯西照亭　在雷峯頂峯上有塔舊稱雷峯夕照¶
聖祖仁皇帝御題十景改雷峯西照建亭其處乾隆十¶
　　　六年春¶
　聖駕南巡¶
<pb:KR2k0089_WYG_004-23a>¶
　御製雷峯西照詩(見恭紀/名勝)¶
　　　(臣/)沈德潛恭和　元韻¶
　　　地近清波能遠俗峯因雷火轉留名斜陽一抹¶
　　　鳥飛下遥見城南塔影横¶
　　　水心保寜寺　在南屏山前湖中今名放生池¶
　　　咸淳臨安志水心保寜寺晉天福中建舊名水¶
　　　心寺大中祥符初賜今額舊有思白堂白樂天¶
　　　舊遊處元豐三年樞密使林希榜曰思白示懷¶
<pb:KR2k0089_WYG_004-23b>¶
　　　賢之意人多放生於此郡守沈文通建亭名曰¶
　　　好生内有陸蓮菴錢忠懿王時紹巖禪師誦蓮¶
　　　華經於水心寺中有蓮花七本生於庭陸錢塘¶
　　　縣志隆興間於寺内重建德生堂(秦觀送僧歸/保寕寺詩西)¶
　　　(湖環岸皆招提樓閣晦明如臥披保寜復在最/佳處水光四合無端倪車塵不來馬足斷時有)¶
　　　(海月相因依上人弱齡已𨽻此心目所証惟瑰/奇白玉芙蓉出清沼天然不受紅塵擾坐客一)¶
　　　(語不入意目如明星視飛鳥冠切雲兮佩三難/上人顧之真等閒應緣偶入人間世興盡却歸)¶
　　　(湖上山繄余久欲窺禹穴矧今仲父官東/越行挽秋風入剡溪為君先醉西湖月)¶
<pb:KR2k0089_WYG_004-24a>¶
　三潭印月亭　在放生池前湖中舊有三塔相傳下¶
　　　有三潭深不可測故建塔以鎮之後並湮廢¶
　　國朝康熙三十八年於放生池南重建三塔臨湖¶
　　　建亭奉懸¶
聖祖仁皇帝御書扁額復於橋北構亭恭摹勒石乾隆¶
　　　十六年春¶
　聖駕南巡¶
　御製三潭印月詩(見恭紀/名勝)¶
<pb:KR2k0089_WYG_004-24b>¶
　　　(臣/)沈德潛恭和　元韻¶
　　　照入千潭月一輪三潭了澈淨名身水中天上¶
　　　俱無著底用還留未了因¶
　　　寓林　在雷峯塔下錢塘縣志明黄汝亨讀書¶
　　　處即甘園小蓬萊遺址石上有宋刻青雲巖鼇¶
　　　峯等字汝亨題其石為奔雲¶
　　　藕花居　在淨慈寺西雷峯塔後錢塘縣志明¶
　　　洪武間僧廣衍建爲南屏八景之一(王守仁藕/花居詩掩)¶
<pb:KR2k0089_WYG_004-25a>¶
　　　(映紅粧莫漫猜隔林知是藕花開共/君醉臥不須扇自有香風拂面來)¶
　　　勝景園　在雷峯路口即韓平原之南園也久廢¶
　御題漪園　在雷峯塔西瀕湖宋時名湖曲園有亭曰¶
　　　小蓬萊見周宻詩後改為慈雲菴乾隆丁丑春¶
　聖駕臨幸賜題漪園¶
　御製漪園詩(恭紀巻/之一)¶
　　　法華臺　在慧日峯下浄慈寺志即香嚴社相¶
　　　傳永明禪師於此誦法華經萬三千部感四天¶
<pb:KR2k0089_WYG_004-25b>¶
　　　雨華繽紛巖壑又名雨花臺萬厯甲午建黄汝¶
　　　亨為記由萬峯房西開徑而入¶
　　　蓮花洞　在浄慈寺後西湖逰覽志洞無頂直¶
　　　似屏風曲折導入爲永明講蓮花經處¶
　　　石佛洞　在蓮花洞右錢塘縣志兩石相夾如龕¶
　　　内鐫石佛三明總督胡宗憲刻寰中天室四字¶
　　　歡喜巖　在慧日峯下西湖遊覽志兩石離立¶
　　　相對望若老翁邂逅狀其一巨首如戴笠頷下¶
<pb:KR2k0089_WYG_004-26a>¶
　　　鏤小佛像三眉睫剥落巖上題名漶滅不可辨¶
　　　翠芳園　西湖遊覽志在淨慈寺側舊名屏山¶
　　　園宋理宗改曰翠芳内有五花亭蘭栧梅槎咸¶
　　　淳間移取亭館花石於宗陽宫¶
　　　南屛山居　萬厯錢塘縣志在高士塢正德間¶
　　　高士孫一元字太初卜居於此(孫一元南屏山/居詩石上藤蘿)¶
　　　(對夕曛觧衣長日坐來頓挽回滄海真無計領/略青山合有人養鶴似添雙口累爲漁又過一)¶
　　　(生身相逢惟是南屏老獨樹柴門許結隣又道/人占斷南屏景十里青山帶郭斜對水柴門通)¶
<pb:KR2k0089_WYG_004-26b>¶
　　　(鶴渚隔隣烟火是漁家巖頭老檜占風雨石上/菖蒲閲歲華粧㸃太平還著我椶鞋桐帽送生)¶
　　　(涯/)¶
　　　小南屏山　西湖遊覽志在廣教院後怪石&KR0785;¶
　　　瓏亦類屏障¶
　　　南屏興教寺　在南屏山元末圯西湖遊覽志¶
　　　舊名善慶吳越王建太平興國中改今額内有¶
　　　齊雲亭清曠樓並廢¶
　御題小有天園　在淨慈寺西慧日峯下舊名壑菴¶
<pb:KR2k0089_WYG_004-27a>¶
　　　爲郡人汪之萼别業遊人稱為賽西湖之萼之¶
　　　孫守湜重葺為園其上有幽居洞及丹崖琴臺¶
　　　諸勝復於山半構南山亭為憑眺之所乾隆十¶
　　　六年春¶
　聖駕巡幸¶
　御題扁額曰¶
　　小有天園¶
　御製小有天園詩(見恭紀/名勝)是年四月汪氏子姓建亭¶
<pb:KR2k0089_WYG_004-27b>¶
　　　於慧日峯之頂崇奉¶
　宸章寶墨榮光與南山並壽云¶
　　　(臣/)錢陳羣恭和　元韻¶
　　　始信壺中别有天芳園一曲傍湖邉玉梅倚石¶
　　　如高士斑鹿穿林見古仙深䕶翠屏疑貯月細¶
　　　鋪瑶草亦耕煙南山最好供留賞¶
　睿想清瑩不落詮¶
　　　幽居洞　西湖遊覽志俗稱仙人洞中有石牀¶
<pb:KR2k0089_WYG_004-28a>¶
　　　可容坐臥左有石門傴僂而上直登琴臺¶
　　　摩厓石刻　在南山亭之上西湖遊覽志石壁¶
　　　上大字刻周易家人卦及中庸道不遠人章樂¶
　　　記禮樂不可斯須去身一段相傳為唐人八分¶
　　　後人補刻司馬溫公書¶
　　　(臣謹按葉紹翁四朝聞見錄吳自牧夢粱錄俱/載南山摩厓石刻並云司馬溫公書獨周密武)¶
　　　(林舊事云是唐人手筆西湖遊覽志因之考宋/鑑紹興六年十一月庚辰上諭大臣曰司馬光)¶
　　　(𨽻書大似漢人朕日夕置座右所書乃中庸及/家人卦皆修身治國之道不特玩其字而已據)¶
<pb:KR2k0089_WYG_004-28b>¶
　　　(此與摩厓所刻同當是諸大臣請刻於石者故/宋王洧詩有涑水摩厓半綠苔春遊誰向此中)¶
　　　(來之句非後/人補刻明矣)¶
　　　丹崖　在幽居洞左崖高尋丈石皆赤色青松¶
　　　蔽之崖石上鐫云南山之隈白石崔嵬上有丹¶
　　　崖下有琴臺即其處也¶
　　　琴臺　在慧日峯西石壁聳秀摩厓刻米芾大¶
　　　書琴臺二字乾隆十六年春¶
　御製寄題琴臺詩¶
<pb:KR2k0089_WYG_004-29a>¶
　　慧日峯西秀石堆傳聞海岳舊琴臺怱怱未暇躋¶
　　層巘分付雲林待再來¶
　　　　自南屏西九曜山折而南過石屋嶺又經煙¶
　　　　霞嶺至南高峯達九溪十八澗為南山南路¶
　　　九曜山　在南屏之西西湖遊覽志與赤山聯¶
　　　屬上有九曜星君殿下有發祥祠¶
　　　錢糧司嶺　在九曜山下西湖遊覽志吳越時¶
　　　建司於此以徵山課¶
<pb:KR2k0089_WYG_004-29b>¶
　　　錢王古井　咸淳臨安志九曜山法因寺有錢¶
　　　王古井¶
　　　石屋嶺　咸淳臨安志九曜山折而南為石屋¶
　　　嶺¶
　　　青龍山　在石屋嶺側¶
　　　石屋洞　在石屋嶺下洞底有泉名勝志高敞¶
　　　虛明衍迤二丈六尺狀如軒榭可布几筵其底¶
　　　邃窄通幽石壁舊有題字傳是東坡書剥蝕不可¶
<pb:KR2k0089_WYG_004-30a>¶
　　　辨¶
　　國朝乾隆十六年春¶
　御製石屋洞詩¶
　　嵌巖外狹中虛何代地仙此居苔封紫石牀上應¶
　　有人不識書¶
　　　大仁禪寺　在南山石屋洞俗名石屋寺咸淳¶
　　　臨安志廣運中吳越王建舊爲石屋寺宣和三¶
　　　年改今額有洞鐫羅漢諸佛像山頂有石菴天¶
<pb:KR2k0089_WYG_004-30b>¶
　　　成團圞如鑿高丈餘一名天然菴咸淳二年創¶
　　　建觀音諸天寶閣(徐集孫石屋寺詩路僻鳥闗/闗行吟逐字刪偶來遊石屋)¶
　　　(却喜見香山閣峭寒雲䕶巖深野/水閒坡仙留墨在姓氏有無間)¶
　　　煙霞嶺　在石屋洞南¶
　　　煙霞洞　咸淳臨安志晉開運元年有僧彌洪¶
　　　結菴洞口遇神人指山後有聖跡何不顯之洪¶
　　　尋至山後見洞内有石刻羅漢六尊吳越王錢¶
　　　氏夢僧告云吾有兄弟十八人今方有六王可¶
<pb:KR2k0089_WYG_004-31a>¶
　　　聚之夢覺訪知煙霞洞有六羅漢遂别刻十二¶
　　　以符所夢成化杭州府志洞中作丹元五采之¶
　　　色洞後宋有清修寺今廢惟象鼻石佛手巖石¶
　　　羅漢及東坡留題尚存(蔡襄遊煙霞洞詩新晴/特地入煙霞道並南山)¶
　　　(徑轉賖幽磬過鄰溪口寺衆雞鳴午野人家洞/深垂溜先成雨石古籠藤亂放花潘岳小園猶)¶
　　　(作賦輕軒選/勝樂無涯)¶
　　國朝乾隆十六年三月初四日¶
　聖駕巡幸南山路經煙霞嶺¶
<pb:KR2k0089_WYG_004-31b>¶
　駐蹕觀覽¶
　回鑾舟中¶
　補題西湖畫册¶
　御製煙霞洞詩¶
　　高峯隆崇俯錢塘往往舊蹟稱錢王布衣奮起保¶
　　一方識時知命歸真皇林衣錦繡誇故鄉三世五¶
　　王名姓揚兩浙士女安農桑嬉遊鼓吹答韶光當¶
　　時遺愛云不忘豪爭計奪事已往(叶/)懴悔佛力資¶
<pb:KR2k0089_WYG_004-32a>¶
　　慈航紛建梵宇金碧煌至今石屋煙霞蒼苔封碑¶
　　字半存亡應真補塑獰龍降夢僧告語殊荒唐慈¶
　　氏便真能降祥福善禍淫理有常諛求寜媚可慨¶
　　慷無心隨喜乃不妨或與隣壑增佳賞(叶/)披圖作¶
　　歌懷古長不殊勝處親倘徉¶
　　　佛手巖　在煙霞洞上錢塘縣志奇石&KR0785;瓏勢¶
　　　若倒垂有石筍五枝若指壁上蘇軾題名刻石¶
　　　尚存¶
<pb:KR2k0089_WYG_004-32b>¶
　　　水樂洞　在煙霞嶺下咸淳臨安志舊為錢氏¶
　　　西闗淨化院四望林巒聳秀巖石蟠峙有洞虚¶
　　　窈渟涵如淵泉味清甘與龍井埒洞中有水聲¶
　　　如金石熙寜二年守鄭獬名之曰水樂洞西湖¶
　　　遊覽志嘉㤗以來洞為楊郡王别墅蕪穢弗治¶
　　　水樂絶響賈似道得之深求水樂所以廢興者¶
　　　不得其說一日俯睨旁聽悠然有契曰谷虛而¶
　　　後能應水激而後有聲今水瀦其中土壅於外¶
<pb:KR2k0089_WYG_004-33a>¶
　　　欲其振響得乎亟命䟽壅導瀦有聲從洞間出¶
　　　節奏自然勝槪始復遂構亭以東坡水樂洞詩¶
　　　刻置其上(蘇軾水樂洞詩君不學白公引涇東/注渭五斗黄泥一鐘水又不學哥舒)¶
　　　(横行西海頭歸來羯鼓打梁州但向空山石壁/下愛此有聲無用之清流流泉無絃石無竅强)¶
　　　(名水樂人人笑慣見山僧已厭聼多情海月空/留照洞庭不復來軒轅至今魚龍舞鈞天聞道)¶
　　　(磬襄東入海遺聲恐在海山間鏗然澗谷含宫/徵節奏未成君獨喜不須寫入薰風絃縱有此)¶
　　　(聲無此耳自注為東/陽今王都官槪作)¶
　　國朝乾隆十六年三月¶
<pb:KR2k0089_WYG_004-33b>¶
　聖駕巡幸¶
　御製水樂洞和蘇東坡韻詩¶
　　君不見三郎未辨涇與渭却厭絲桐淡於水又不¶
　　見興公作賦强出頭目空一切低九州持示榮期¶
　　高位置擲地金石聲應流都官别開聞思竅創名¶
　　水樂俗人笑俗人笑博雅人喜致使東坡契清照¶
　　錢塘春月駐巡轅煙霞嶺下鳴鈞天更道東陽亦¶
　　有此相去不過兩郡間偶聞謂是招在徵卽景成¶
<pb:KR2k0089_WYG_004-34a>¶
　　吟亦堪喜歸來跋馬蘇公隄至今想像知音耳¶
　　　(臣謹按王十朋輯注蘇詩此題下有軾自注云/爲東陽令王都官槪作玩起句君不學云云其)¶
　　　(爲屬王都官無疑咸淳臨安志力辨其當屬錢/塘并言其地為東陽村查此村並無東陽之名)¶
　　　(故舊志疑其誤今考志林軾自題靈隱天竺詩/云錢塘東南皆有水樂洞泉流空巖中皆自然)¶
　　　(宫商乃莊生所謂天籟者據此則/南山水樂洞即其所自稱者歟)¶
　　　南高峯　在南此諸山之界錢塘縣志與北高¶
　　　峯對峙高一千六百丈攬長江若帶俯平湖如¶
　　　杯山椒有巨石名先照壇日月始升得景獨先¶
<pb:KR2k0089_WYG_004-34b>¶
　　　又名鎮魔石上有塔晉天福中建今下級尚存¶
　　　側有瑞應像不假雕鑿巧若神工塔下有小龍¶
　　　井¶
　　　劉公泉　在南高峯下西湖遊覽志泉出石竇¶
　　　間清澈見底宋常平劉常甃為池篆刻三字於¶
　　　泉上¶
　　　翁家山　在南高峯南錢塘縣志羣山包絡石¶
　　　磴參差竹木掩映地宜桂秋時如入衆香國焉¶
<pb:KR2k0089_WYG_004-35a>¶
　　　天池洞　在南高峯南萬厯杭州府志山半石¶
　　　筍躍起架虚壁立其上有池旱潦不盈涸池下¶
　　　即洞深邃莫測¶
　　　千人洞　在天池洞右杭州府志洞口僅六尺¶
　　　許漸入漸廣可容千人¶
　　　葛洪井　在翁家山¶
　　　滿覺壠　在翁家山曲塢内¶
　　　九溪　萬厯杭州府志在煙霞嶺西路通徐邨¶
<pb:KR2k0089_WYG_004-35b>¶
　　　水出大江北達龍井¶
　　　十八澗　明一統志在龍井之西路通六和塔¶
　　　水出錢塘江¶
　　　理安寺　在南山十八澗錢塘縣志即古涌泉¶
　　　院舊名法雨寺五代時有伏虎逢禪師棲息於¶
　　　此吳越王建宋理宗時改為理安明𢎞治四年¶
　　　洪水發寺圯萬厯甲子佛石禪師重建佛石即¶
　　　法雨有松巔閣且住閣符夢閣¶
<pb:KR2k0089_WYG_004-36a>¶
　　國朝康熙五十三年¶
聖祖仁皇帝發帑重建置寺田三千畝齋田二百餘畝¶
命僧性音住持¶
御書理安寺扁額奉懸山門又¶
御書石磬正音四字崇奉佛殿正中又¶
御題對聯二副¶
　法雨晴飛繞殿香雲至¶
　天花晝下交空瑞日懸又¶
<pb:KR2k0089_WYG_004-36b>¶
　勢到岳邉千峯環秀色¶
　聲歸海上萬水拱洪濤奉懸殿柱復奉¶
賜佛像巨鐘及雜寶供器皆¶
　　内府製造雍正五年十一月¶
世宗憲皇帝命僧實惠來主方丈¶
御書慈悲自在扁額奉懸藏經樓又¶
御賜曹溪人瑞四字崇奉法堂又¶
御製對聯云¶
<pb:KR2k0089_WYG_004-37a>¶
　成佛念輕縱然自在還爲妄¶
　度生心切須信慈悲也是貪又¶
　杖履得回遊子脚¶
　葛藤灰盡老婆心俱奉懸方丈乾隆十六年三月初¶
　　　四日¶
　聖駕巡幸¶
　御題佛殿正中之額曰¶
　　樹最勝幢¶
<pb:KR2k0089_WYG_004-37b>¶
　御製遊理安寺詩¶
　　路盡九溪十八澗境奇三竺兩高峯香臺聽講來¶
　　馴鴿靜室安禪制毒龍法雨淙常空色相巖花放¶
　　不論春冬歸鞭却恐留清戀倩取白雲一片封¶
　　　松巔閣　錢塘縣志在理安寺方丈後萬厯二¶
　　　十三年佛石禪師建(王穉登題松巔閣詩古寺/榛蕪已百年師今結屋與)¶
　　　(安禪林如支遁堪棲鶴社似廬山喜種蓮巖畔/採薪常易米石邉接竹更分泉詩成猶帶煙霞)¶
　　　(色不數清/江與皎然)¶
<pb:KR2k0089_WYG_004-38a>¶
　　　法雨泉　在理安寺内西湖遊覽志泉從巖下¶
　　　滴瀝如雨下為清池可鑑毛髪¶
　¶
　¶
　¶
　¶
　¶
　¶
<pb:KR2k0089_WYG_004-38b>¶
　¶
　¶
　¶
　¶
　¶
　¶
　¶
　西湖志纂巻四¶
